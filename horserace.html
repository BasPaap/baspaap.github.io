---
layout: page
title: De Paardenrace
subtitle: matchfixing in de jaren '30
bannerimage: horseracebanner.jpg
---
<p>
    De tweede editie van Syndicaat speelde zich af op een renbaan, tijdens de opening van het paardenrace-seizoen.
    Een dergelijke setting vraagt natuurlijk om paardenraces: juichende toeschouwers, hoefgetrappel, weddenschappen en zo nu en dan een favoriet
    die op onverklaarbare wijze als laatste eindigt. Omdat het afhuren van renbaan Duindigt niet binnen ons budget viel hebben we wat anders moeten
    verzinnen om paardenraces te kunnen faciliteren. Onze oplossing: het draaien van een paardenrace-simulatie op een groot scherm dat was
    aangekleed als raam, zodat de bezoekers van onze chique renbaan de races vanuit een luxueuze lounge konden aanschouwen.
</p>

<div class="image fit">
    <img src="images/paardenrace.jpg" />
</div>

<p>
    De renbaan en de skyline erachter waren opgebouwd uit verschillende afbeeldingen van bestaande renbanen en foto's van gebouwen in Chicago en New York
    uit de jaren '30. De organisatie kon via een eenvoudige desktoptoepassing die op een tweede, verborgen scherm draaide races inplannen, paarden aanmaken
    en resultaten teruglezen. Iedere race bestond uit zes paarden (herkenbaar aan de kleuren van de jockeys) die steeds twee rondes van ongeveer een minuut
    liepen. Ieder paard was van te voren gedefinieerd en had bepaalde karakteristieken die bepaalden hoe snel het ging en hoe lang het op die snelheid kon
    rennen. Dit bepaalde of een paard snel van start ging maar later inzakte, of bijvoorbeeld juist traag op gang kwam maar in de eindsprint ineens naar
    voren kwam. Een bepaalde onvoorspelbaarheidsfactor zorgde ervoor dat ook de organisatie van te voren niet kon weten welk paard zou winnen.
</p>

<p>
    Omdat we echter een mafiaverhaal wilden vertellen wilden we ook een bepaalde mate van oneerlijkheid inbouwen. Wie de juiste connecties had kon via mensen
    van de renbaan be&iuml;nvloeden of een bepaald paard sneller of juist langzamer dan normaal zou rennen en konden de races zo tot vlak voor het startschot
    "fixen". Onze spelers gingen gretig met dit idee aan de haal, en wie goed oplette kon aan een code in de nummers die de loungezanger ten gehore bracht
    uitvogelen welk paard de gedoodverfde winnaar moest worden.
</p>

<div class="image">
    <video class="image fit" poster="images/adayattheraces.jpg" preload="none">
        <source src="videos/adayattheraces.mp4" type="video/mp4">
    </video>
</div>

<p>
    Het geluid bestond uit wat generieke geluiden van galopperende paarden en omgevingsgeluiden. Tijdens de races wilden we een omroeper, maar vanwege de
    onvoorspelbaarheid werd het te complex om die ook daadwerkelijk commentaar te geven op de race die gaande was. Als oplossing heb ik een aangepaste versie
    van het commentaar van Travis Stone op de Kentucky Derby van 2018 gebruikt; zwaar gedempt omdat het commentaar buiten over de speakers schalde terwijl
    de spelers binnen stonden. Dit had als voordeel dat de namen van de paarden onverstaanbaar waren en het dus niet uitmaakte voor welke race het
    commentaar gebruikt werd, en omdat het leek alsof er daadwerkelijk commentaar geleverd werd op de race, ongeacht wat er op het scherm gebeurde.
</p>

<p>
    Ik heb de benodigde applicatie gebouwd in Unity, gebruik makende van bestaande 3D-modellen en animaties van paarden en jockeys.
</p>
