---
layout: page
title: 'Uitgelicht: Dromen van Alexandria'
subtitle: visioenen in virtual reality
bannerimage: poortenbanner.jpg
---

<p>
    In <em>Poorten van Alexandria</em> zijn spelers ondergedompeld in een wereld waar magie nog leeft en verschillende machten deze voor hun eigen doeleinden willen aanwenden. Wat de exacte drijfveren van de andere passagiers aan boord van de <em>Hester</em> zijn is voor eenieder een raadsel, maar via s&eacute;ances en visioenen valt soms een tipje van de sluier op te lichten...
</p>

<p>
    Tijdens de eerste editie van <em>Poorten van Alexandria</em> had een aantal personages een onderlinge band; al was voor de meesten niet duidelijk wat die band precies was, of met wie ze hem &uuml;berhaupt hadden. Om een kleine hint te geven en het gespeculeer op gang te helpen besloten we dat alle betrokken personages dezelfde droom hadden gehad: ze zouden op een nacht wakker zijn geschrokken en - niet in staat te bewegen - hebben gezien dat ze samen met anderen in een cirkel lagen om een centrale figuur in een lang gewaad, die klaarblijkelijk met mystieke handelingen bezig was terwijl achter hem of haar onheilspellende paarse rook opsteeg. Als de spelers goed opgelet hadden zouden ze enkele andere personen uit de cirkel hebben kunnen herkennen.
</p>

<p>
    We hadden iedere speler bovenstaand verhaal natuurlijk gewoon kunnen vertellen, en eventueel wat foto's kunnen laten zien van andere spelers die ze uit de droom herkend hadden kunnen hebben. Omdat we alles liever wat immersiever wilden maken en het aan de spelers over wilden laten of ze bepaalde gezichten hadden gezien en herkend hebben we besloten dat ze de droom daadwerkelijk zouden beleven met behulp van virtual reality.
</p>

<div class="image fit">
    <img src="images/visioenunity.jpg" />
</div>

<p>
    Een kleine twintig personages had allemaal dezelfde droom gehad. We hebben een aantal weken voor het evenement aan de spelers van die personages gevraagd of ze een foto van zichzelf wilden opsturen, waar ze in kostuum en met gesloten ogen op stonden. Om de verrassing groter te houden hebben we niet verteld waar de foto voor diende en wisten de spelers ook niet wie er nog meer een foto op moesten sturen. Vervolgens heb ik in Unity een Google VR applicatie gebouwd die uiteindelijk op een Android-telefoon moest gaan draaien. Hierin heb ik de omgeving van de droom gebouwd: een donkere, mistige, ondefinieerbare ruimte, met alle personages in een cirkel om de centrale figuur die voor een kolom van rook staat.
</p>

<p>Omdat het modelleren van alle spelers onbegonnen werk was en omdat Egyptische mythologie een belangrijk thema is in <em>Poorten van Alexandria</em> besloot ik dat het thematisch interessant zou zijn om alle spelers in plaats daarvan te symboliseren met mummies, waarboven een spookachtig, half transparant visioen zou zweven van het gezicht van het bijbehorende personage: de foto's van de betreffende spelers. Dit visioen zou bovendien pas verschijnen wanneer iemand daadwerkelijk naar een mummie keek; een aardige manier om het geheel enigszins interactief te maken en spelers zelf te laten ontdekken dat ze erachter konden komen welke andere personages hierbij betrokken waren. De centrale figuur in het gewaad zou eveneens te complex zijn om te modelleren en animeren. Omdat het hele visioen slechts vanuit &eacute;&eacute;n perspectief werd bekeken (men kon zich in de droom immers niet bewegen) besloot ik hier een video voor te gebruiken: zo hadden we zonder al te veel moeite een realistisch uitziend en bewegend personage in het visioen. Door de positionering in de scene zou bovendien niet opvallen dat het een tweedimensionale video in een driedimensionale omgeving was. Een mede-organisator trok een groot gewaad aan en speelde de rol van mysterieuze magi&euml;r voor een greenscreen. Spookachtige muziek en Unity-effecten als verlichting en gekleurde rook maakten het geheel vervolgens af.</p>

<div class="image fit">
    <img src="images/greenscreen.jpg" />
</div>

<p>
    Toen het evenement begon hebben we alle betrokken spelers &eacute;&eacute;n voor &eacute;&eacute;n gevraagd om mee te komen naar een van de hutten en op een bed te gaan liggen. Een spelleider die het proces begeleidde selecteerde in de applicatie het personage van de speler zodat de droom vanuit diens perspectief zou zijn. Vervolgens kreeg de speler de headset en een koptelefoon op, en een korte uitleg dat de speler alleen zijn of haar hoofd kon bewegen, alsof hij of zij vastgebonden (of ingewikkeld?) was. Zodra de speler op de knop op de headset drukte begon het visioen.
</p>

<p>
    Het effect was doorgaans precies wat we hoopten: zodra spelers de gekleurde rook zagen, volgden ze die vrijwel altijd met hun blik naar beneden, waardoor ze richting hun voeten moesten kijken. Daar zagen ze, voor hun eigen ingezwachtelde voeten, de mysterieuze, incantaties prevelende figuur. Veel spelers begonnen kort daarna om zich heen te kijken, en deden doorgaans een <em>double-take</em> zodra ze door hadden dat er spookachtige gezichten boven de andere mummies verschenen. Na ongeveer een minuut loste de centrale figuur op in het niets, en werd alles weer langzaam donker...
</p>

<div class="image fit">
    <img src="images/visioen.jpg" />
</div>

<p>
    De reactie die we van spelers kregen was zonder uitzondering heel positief. Het vertalen van het gevoel ergens te liggen en alleen je hoofd kunnen bewegen naar wat in de droom te zien was werkte bijzonder effectief, en ook het moment waarop de spelers anderen konden herkenden - en de realisatie dat ze nooit genoeg tijd hadden om iedereen te onthouden bleek veel impact te hebben. We gaan in de toekomst virtual reality dan ook zeker vaker gebruiken voor soortgelijke zaken, in plaats van traditionele videos of slechts korte beschrijvingen van een visioen of droom.
</p>

<p>
    Bij een eventueel volgend virtualreality-visioen in een toekomstige editie van <em>Poorten van Alexandria</em> zou ik een aantal zaken anders doen. Zo bleek de knop op de headset niet altijd even betrouwbaar en gebeurde er soms niets, of kwamen spelers in de Android Launcher terecht. Dit leidde dan tot verwarring, ook omdat de betreffende spelleider niet kon zien wat de speler zag en niet kon controleren of het visioen daadwerkelijk begon. Een mogelijke oplossing hiervoor zou een eenvoudige Bluetooth controller met een fysieke knop zijn, zodat de speler niets meer hoeft te doen en de controle volledig bij de spelleider komt te liggen. Ook het streamen van het beeld op de telefoon naar een tweede scherm is een mogelijke verbetering, zodat de spelleider in ieder geval kan volgen wat de speler op dat moment ziet. Een overstap naar een geavanceerder virtual reality platform, bijvoorbeeld Oculus Quest, is ook een optie, al moet het budget dat wel toelaten.
</p>