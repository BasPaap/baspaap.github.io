---
layout: page
title: Uitgelicht: 18 uur
subtitle: massapaniek in twee minuten
bannerimage: 18uurbanner.jpg
---
<p>
    <em>18 uur</em> speelt zich af in midden-Nederland. Een mysterieus en verschrikkelijk virus is uitgebroken ergens nabij Hilversum,
    met apocalyptische gevolgen: iedereen die besmet raakt wordt een levende dode, een zombie, met als enige instinct een onverzadigbare bloeddorst en
    honger naar mensenvlees. De overheid probeert de epidemie in te perken door de hele provincie Utrecht en delen van Zuid-Holland en Gelderland
    in quarantaine te plaatsen. De noodtoestand wordt uitgeroepen en alle communicatie- en medianetwerken worden stilgelegd.
    Als het spel begint bevinden de spelers zich in het quarantainegebied. Communicatie met de buitenwereld is onmogelijk, en hoe de rest van het land 
    eraan toe is wordt gedurende het evenement sporadisch duidelijker.
</p>

<p>
    Omdat de deelnemers middenin het verhaal zouden starten diende datgene wat aan het evenement vooraf ging al op voorhand duidelijk te zijn. 
    Naast gebruikelijke geschreven teksten wilden we hiervoor nog een andere vorm van storytelling gebruiken, namelijk een sfeervolle
    (en goed op social media deelbare) video die meteen zou dienen als teaser voor het evenement.
</p>

<div class="image">
    <video class="image fit" poster="images/18uurteaser.jpg" preload="none">
        <source src="videos/18uurteaser.mp4" type="video/mp4">
    </video>
</div>

<p>
    De teaser begint met een ingelast journaal en korte fragmenten waaruit duidelijk wordt dat er in de omgeving van Hilversum iets in de chemie- en 
    milieusfeer is gebeurd dat grote gevolgen heeft: minister-president Rutte waarschuwt dat er voorbereidingen getroffen moeten worden, ziekenhuizen
    slaan extra materieel in, en er wordt een persconferentie gegeven door de veiligheidsregio. Dan verschijnen beelden van prikkeldraad en wordt er
    gesproken van een epidemie, over slachtoffers en onveilige situaties. De ramp is zelfs zo groot dat hij het internationale nieuws haalt. De situatie
    escaleert en er komen beeldne voorbij van rellen en massapaniek, terwijl gewaarschuwd wordt dat bewoners binnen moeten blijven en ramen en deuren
    gesloten moeten houden. Dan gebeurt er iets onverwachts: nieuwslezer Herman van der Zandt kijkt verschrikt op van zijn interview naar iets
    wat buiten beeld gebeurd. Het journaalteam verlaat snel de studio terwijl we zien dat ook in de studio in Hilversum de chaos en paniek is uitgebroken.
    Het laatste wat we zien voordat het beeld op zwart gaat is politie die met getrokken wapens de studio binnenstormt.
</p>

<p>
    De teaser bestaat volledig uit bestaande nieuwsbeelden om de hedendaagse, relatief realistische setting te accentueren. De afwisselende
    nieuwsbeelden van een ramp die zich in ons eigen landje afspeelt roepen een &euml;nheimlich gevoel op, perfect om alvast
    in de sfeer van het evenement te komen. Het gebruik van beeldmateriaal van bestaande politici en nieuwslezers geeft het geheel daarnaast nog 
    wat extra realisme en herkenbaarheid.
</p>

<p>
    Om het verhaal van de teaser te kunnen vertellen met verder ongerelateerde nieuwsbeelden was wat creatief montagewerk nodig. Beeldmateriaal over
    de ebolacrisis, vervuilingsschandalen bij Chemours, de 'Damschreeuwer', gele hesjes en wat willekeurige persconferenties werden bijgeknipt, omgedraaid,
    en hier en daar herordend om te illustreren hoe een groeiende crisis aan het ontstaan was. De beelden van de gijzeling in het NOS-gebouw uit 2015 
    waren uiteraard een perfecte basis voor een spectaculair einde: in combinatie met geluidseffecten van brekend glas, sirenes en geweervuur in de verte 
    vertelden de beelden ineens het verhaal van een NOS-studio die bedreigd wordt door een ongeziene, monsterachtige vijand terwijl leger en politie doen
    wat ze kunnen om dit gevaar af te wenden. De zombie-apocalyps is in volle gang.
</p>

